<!--

Pátý rod, README
Copyright (c) 2021 Singularis <singularis@volny.cz>

Toto dílo je dílem svobodné kultury; můžete ho šířit a modifikovat pod
podmínkami licence Creative Commons Attribution-ShareAlike 4.0 International
vydané neziskovou organizací Creative Commons. Text licence je přiložený
k tomuto projektu nebo ho můžete najít na webové adrese:

https://creativecommons.org/licenses/by-sa/4.0/

-->

# Pátý rod

Pátý rod je samostatná nadstavba (extension, plug-in) českého jazyka,
jejímž cílem je umožnit mluvit a myslet o osobách genderově pružným
či genderově neutrálním způsobem, mimo navyklé pohlavní/genderové významy
rodu ženského a rodu mužského životného, ale současně s co největším
zachováním krásy, bohatství a funkčnosti jazyka a jeho srozumitelnosti
rodilým mluvčím.

Za tímto účelem nabízí především nové názvy osob, které v rozumných mezích
odvrhují ženské i mužské sufixy a příponami zakončenými „-x“
aktivně odmítají sdělení pohlavnosti/rodovosti/genderovosti nazývaných osob,
aniž by popíraly příslušnost či existenci takových kategorií
a aniž by osoby redukovaly na úroveň zvířete či věci.
Není-li pak v textu pohlaví/gender osob vyjádřen/o jinak,
označení osob pátým rodem znamená požadavek
na abstrahování od pohlaví/genderu a genderově nespecifické zacházení
s osobami a uvažování o nich.

U ostatních rodově rozlišených tvarů skloňovaných slov nabízí pátý rod tvary,
které jsou z estetického hlediska oběma zmíněným rodům společné,
jsou kompromisem mezi nimi, jejich kombinací či využívají
dosud neobsazené jazykové prostředky, jen v okrajových případech
se střídavě a vyrovnaně přiklánějí k tvarům stávajících rodů.

Obsah tohoto repozitáře podléhá licenci [CC BY-SA 4.0](https://creativecommons.org/licenses/by-sa/4.0/).
Podrobné údaje o autorství zdrojových souborů jsou uvedeny v komentářích v jejich záhlaví.

*Singularis*

## Návod k překladu specifikace jazyka

Potřebné nástroje:

* GNU make
* XeLaTeX

Postup:

* V adresáři repozitáře spusťte „make“ (nebo lépe „make -j6“).

Výstup překladu najdete v adresáři „výstup\_překladu“ ve třech verzích:
bez generického maskulina („-bgm“), s generickým maskulinem („-gm“)
a srovnání obou verzí pro účely vývoje a kontrol („-cmp“).

## Často kladené otázky

**Je to čeština?**

Pátý rod není součástí českého jazyka, ale jeho nadstavbou.
Jedná se o jasně vymezenou část jazyka, která se používá *společně s češtinou*,
nikoliv jako její součást.

**Brání použití pátého rodu ve vyjádření pohlaví/genderu osoby?**

Označíte-li osoby pátým rodem, jejich pohlaví/gender můžete stále vyjádřit
jinými prostředky než rodem, např. „Na ulici stále čtyři studenxe naší
univerzity (čtyři ženy).“ Pátý rod nebrání vyjádření pohlaví/genderu,
ale **umožňuje** jejich **nevyjádření**.

**Mohu pátý rod používat jen pro označení osob jednoho určitého pohlaví/genderu?**

Toto není vhodné ze dvou důvodů.

Především proto, že každý jazykový prostředek používaný výhradně v souvislosti
s určitým pohlavím/genderem se stává pro toto pohlaví/tento gender specifickým,
což je v rozporu s deklarovanou genderovou neutralitou pátého rodu.

Označování osob jednoho genderu genderově specifickým způsobem
a osob jiného genderu genderově neutrálním způsobem je projev jazykové
diskriminace (nerovného zacházení). Účelem pátého rodu není
nahrazovat tvary, které se vám nelíbí nebo které v jazyce chybí,
jeho účelem je zacházet se všemi osobami stejně a rovnocenně
(tzn. způsobem, který bude všem osobám cizí stejnou měrou,
ale v rámci možností co nejbližší).

**Mohu pátý rod používat?**

Co není zakázáno, je dovoleno. Možnost jeho použití závisí
na konkrétní společenské situaci a na lidech, jež hodláte oslovit.
Pátý rod především nemůžete použít v úředním styku, protože úředním jazykem
České republiky je pouze čeština.

**Mohu o sobě budu mluvit v pátém rodě, když jsem žena / když jsem muž?**

Ano. Účelem pátého rodu je pohlaví/gender nevyjádřit, nikoliv ho popírat.

**Mohu s pátým rodem používat generické maskulinum?**

Pátý rod je kompatibilní se všemi pravidly, vlastnostmi a funkcemi
spisovné češtiny bez výjimky, jeho použití nijak nemění významy,
výklad a vztahy ve spisovné češtině již existujících slov nebo jazykových kategorií
(byť zdůrazňuje některé nejednoznačnosti) a nezavádí žádné změny v pravopisu
či pravidech výslovnosti, proto může být použit i s generickým maskulinem.

**Mohu pátý rod používat, když nevěřím v nebinární osoby?**

Pátý rod je genderově neutrální prostředek motivovaný potřebou funkčnější
náhrady za generické maskulinum. Nesouvisí přímo s požadavky
hnutí LGBTQIA+ a může být použit k jejich podpoře i proti nim.

## Kritika a obhajoba pátého rodu

**„X“ není české, do češtiny nepatří**

Písmeno „x“ není původně české, ale bylo do češtiny přijato již v roce 1913
(viz [Wikipedii](https://cs.wikipedia.org/wiki/X), která odkazuje
na [příslušný zdroj](http://nase-rec.ujc.cas.cz/archiv.php?lang=en&art=3705)).
Na rozdíl od skutečně nečeských písmen jako třeba „ø“ má svoje jasné místo
v české abecedě (mezi „w“ a „y“), děti se ho na základní škole učí číst
i jmenovat v abecedě a v dnešní době se již široce vyskytuje v přejatých slovech
(exploze, extáze, komix, sex, text, textil) a rovněž v několika původních
českých názvech ([semtex](https://cs.wikipedia.org/wiki/Semtex),
[Maxim Turbulenc](https://cs.wikipedia.org/wiki/Maxim_Turbulenc)).
Právě to, že jde o písmeno původem cizí, a tedy se nevyskytuje v původní
české mluvnici a pravopisu, ho činí atraktivní volbou pro vyjadřování nových,
v jazyce dosud nepřítomných významů.

**„X“ mám spojené se sexem**

Myslím, že to je velmi běžná asociace, ale u většiny českých mluvčí je slabá
a lze ji snadno překonat intenzivním používáním. „x“ se již v jazyce
vyskytuje i v mnoha se sexem nesouvisejících významech (Xerxes, sexta,
kontext, text apod.). Navíc je tato „sexualizovanost“ v rodové koncovce
v jistém smyslu na místě, protože rodové koncovky v češtině sexualizované
jsou (pojí se s představou pohlaví), a mohla by napomáhat proti
dehumanizujícím interpretacím.

Z různých asociací „x“ je obzvlášť výhodná ta s matematickou neznámou, neboť vede
čtenářstvo k tomu, aby si pro pohlaví/gender vyhradilo v paměti místo,
ale zatím ho neobsazovalo.

**Nezní to jako čeština**

To je první dojem, který budí většina jazykových prostředků vymykajících
se zažitým zvyklostem, ve skutečnosti však znamená spíš to, že pátý rod
nezní jako stávající rody, což je ovšem v pořádku — podobně jako
je v pořádku, že rod ženský nezní jako rod mužský životný.
Ujišťuji, že při delším poslechu a srovnání pátý rod *zní* jako čeština,
byť s nezvyklými jazykovými prvky.

**Pátý rod je příliš složitý na naučení**

Je pravda, že psaní pátým rodem je složitější, než většina mluvčí očekává.
Jeho složitost vyplývá ze složitosti rodově rozlišených tvarů v češtině
a projevuje se v ní krása a bohatství slovanského jazyka.
Není však složitá samoúčelně, ale jen v nezbytné míře, a zkušenosti
s ním lze začít získávat postupně, čtením textů pátý rod používajících.

**Z názvů osob v pátém rodě někdy nelze poznat název v rodě mužském životném či ženském**

Názvy v pátém rodě se tvoří nahrazováním slovotvorných přípon podle tabulky,
původní slovo tedy lze odvodit opačným postupem; mluvčí češtiny ale zpravidla
tento postup nepotřebují, protože základní slovo zpravidla snadno uhodnou
na základě běžné jazykové zkušenosti. Při dlouhodobém používání pátého rodu
pak už není vyhledávání analogických názvů v ostatních rodech potřeba,
protože budete mít význam spojený přímo s názvem v pátém rodě.

**Koncovka -eu se příliš podobá -ou, takže při poslechu budí ženskou asociaci**

Tento nedostatek lze do určité míry potlačit specifickou výslovostí, kde se „e“
v dvojhlásce mírně prodlouží, čímž pak bude znít o něco víc jako „-ému“ bez „m“.
Ale je pravda, že zejména nedbalá výslovnost „-eu“ může k „-ou“ snadno
sklouznout.

**Pátý rod zní příliš uměle, neskloňuje se stejně jako stávající vzory**

Většina tvarů pátého rodu je přímo odvozena od tvarů stávajících vzorů
v češtině, případně je poměrně blízce připomíná, což umožňuje intuitivní
porozumění za předpokladu dobré výchozí znalosti i málo používaných tvarů
stávajících skloňovacích vzorů. Skutečně umělý jazyk by zdaleka nebyl
tak intuitivní.

## Licence

Všechny zdrojové kódy a z nich sestavená PDF podléhají licenci
[CC BY-SA 4.0](https://creativecommons.org/licenses/by-sa/4.0/);
tato licence se však vztahuje pouze na distribuci a úpravy díla jako takového;
nepředstavuje žádné omezení v používání mluvnických pravidel v díle vyjádřených.
Podrobné údaje o autorství zdrojových souborů jsou uvedeny v komentářích
v jejich záhlaví.
